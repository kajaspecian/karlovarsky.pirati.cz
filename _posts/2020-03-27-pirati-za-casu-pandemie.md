---
date: 2020-03-27
category: blog
layout: post
tags:
    - Karlovarský_kraj
    - Pirati_pracuji
title: Piráti za časů pandemie
author: KS Karlovarský kraj
image: posts/kvvirus00.jpg
---
**Současná mimořádná situace přináší komplikace a omezení všem občanům. Přesto se většina z nás snaží myslet nejen na sebe, ale i pomoci těm druhým. Každý podle svých schopností a možností. Piráti z celého Karlovarského kraje nejsou výjimkou a pomáhají na všech frontách. Nejčastěji šitím kriticky nedostatkových roušek, ale také organizováním distribučního místa. Největší zátěž je pak na představitelích samospráv, naši dva starostové v Mariánských Lázních a v Lokti jsou stále v jednom kole.**

![](/assets/img/posts/kvvirus01.jpg)
*Šijeme s úsměvem - Tereza a Lukáš Zykánovi*

*Šiju, šiješ, šijeme*

Hned ze začátku se rozjely desítky manufaktur na výrobu roušek. Ty jsou stále velmi nedostatkovým zbožím, které potřebuje každý z nás. Po úvodní živelné výrobě vznikají ve městech koordinované skupiny šiček a šičů, distribuující následně roušky tam, kde jsou potřeba nejvíce. V Sokolově koordinuje skupinu Jaromíra Fajtová, vedoucí Azylového domu. Spojenými silami se podařilo předat přes tisíc ochranných pomůcek. Do této skupiny se zapojili sokolovští Piráti – zejména Tereza a Lukáš Zykánovi, kteří v prvních rozdávali roušky i třeba ochrance v Kauflandu nebo i samotným záchranářům.

Do šití se zapojují pochopitelně Pirátky a Piráti v celém kraji.

![](/assets/img/posts/kvvirus02.jpg)
*Šijí všichni*

*Když došijeme, pošleme dál*

Prostory Pirátského centra v Karlových Varech jsme dali k dispozici pro vznik distribučního místa pro příjem a výdej roušek a dalšího potřebného materiálu či výdeji dezinfekce. Původní iniciativa karlovarské předsedkyně Daniely Bílé se ve spolupráci a po domluvě s dalšími dobrovolníky, zejména Michaelou Kožíškovou, hlavní koordinátorkou šití roušek ve městě, Vladimírem Melicharem z KDU-ČSL, Ladou Baranek, zastupitelkou z Jáchymova a Olčou Bischofovou, stala jedním z hlavních míst pomoci v celých Karlových Varech. Lidé i neziskové organizace si už zvykají chodit pro potřebné pomůcky. Mnohem důležitější je ale sběr od všech, kteří mohou něčím přispět. Od tohoto pátku zde také začali zdarma vydávat občanům a organizacích dezinfekční prostředek, který na vlastní náklady zajistil Vladimír Melichar.

![](/assets/img/posts/kvvirus03.jpg)
*Dobré dobrovolnické duše distribučního centra - Daniela Bílá, Olča Bischofová, Michaela Kožíšková a Lada Baranek*

*Dobrovolníci kam se podíváš*

Obdobně pomáhají Piráti v Chebu, když sbírají materiál, ze kterého se potom v šicí dílně Joker šijí tolik potřebné roušky. Originální iniciativou je ale organizování dobrovolníků, kteří pak pomáhají s nákupem potravin nebo s venčením psů seniorům. I když podobné aktivity organizují občas i samotná města, rozhodně není nikdy dost těch, kteří pomáhají těm nejohroženějším a nejosamělejším. Nikdo by neměl zůstat bez pomoci. Aktivitu organizuje Barbora Erbenová.

![](/assets/img/posts/kvvirus04.jpg)
*Bára Erbenová sbírá dobrovolníky k pomoci seniorům*

O seniory se stará také krajská zastupitelka Markéta Monsportová, kterým zajišťuje nákupy potravin a léků. Svou pomoc pak můžete nabídnout i přes stránky sousedskapomoc.cz, na jejichž vzniku se podílel Šimon Barczi.

*Starostové v první linii*

Současná pandemie přináší zvýšený tlak na všechny starostky a starosty v celém kraji. Martin Kalina a Petr Adamec, starostové Mariánských Lázní a Lokte mají plné ruce práce. Základem je kvalitní informovanost, o čemž svědčí zejména profily na sociálních sítích. Starostové poskytují všechny zprávy, které mají k dispozici.

Kromě koordinace pomoci a zajištění výdejních míst, začínají myslet i na dobu po epidemii. Rychlý krok se povedl mariánskolázeňským, když promptně schválili 90 % slevu na nájemném ve všech městských nebytových prostorech. Je jich celkem 83 a město tak poskytne slevu v celkovém součtu [přes šest milionů korun](https://www.muml.cz/novinky/schvaleni-slev-na-najemnem-nebytovych-prostor-v-majetku-mesta-marianske-lazne-2117cs.html).

![](/assets/img/posts/kvvirus05.jpg)
*Krizový tým v Mariánských Lázních pod vedením Martina Kaliny*

V této nelehké době se snaží všichni pomáhat na všech frontách. Společně to dokážeme!

Sokolovská skupina - [https://www.facebook.com/groups/2775661379170188/](https://www.facebook.com/groups/2775661379170188/)

Karlovarská skupina - [https://www.facebook.com/Rou%C5%A1ky-nab%C3%ADz%C3%ADm-%C4%8Di-pot%C5%99ebuji-107287927570770/](https://www.facebook.com/Rou%C5%A1ky-nab%C3%ADz%C3%ADm-%C4%8Di-pot%C5%99ebuji-107287927570770/)

Chebští dobrovolníci - [https://www.facebook.com/PiratiChebsko/posts/519360075444395](https://www.facebook.com/PiratiChebsko/posts/519360075444395)

Sousedská pomoc - [https://sousedskapomoc.cz/](https://sousedskapomoc.cz/)

![](/assets/img/posts/kvvirus06.jpg)
*Společně to zvládneme!*
