---
date: 2020-02-13
category: blog
tags: tag1 tag2
title: Rok vlády v Lokti
author: jindrich.cermak
authorId: jindrich.cermak    # uid nekoho z _people (nepoviné)
image: posts/loket.jpg
---
# Rok vlády v Lokti
Necelý rok vládne Lokti nové vedení, včetně tří Pirátských zastupitelů. Krom zastupitele Vítězslava 
Adamce jsme získali pozici radního, kterou zastává Roman Kvak. Pomyslnou korunou je pak náš starosta Petr Adamec. Společně s
našimi koaličními partnery se snažíme zrealizovat naše vize, které by měly učinit Loket vstřícnějším k místním občanům.
A jaká jsou hlavní témata hýbající naším městem?

## Zřízení technických služeb
Jedním z hlavních bodů nové koalice bylo založení Technických služeb města, s.r.o., což se 
podařilo splnit a 1. srpna 2019 se funkce (po transparentním výběrovém řízení) ujal jejich nový 
vedoucí TSM, jehož úkolem bude postupně přebírat zasmluvněné služby pod svou činnost, a to ve spolupráci s
vedením města. Neznamená to, že některé služby nebudou stále zajišťovány dodavatelsky, cílem je však do budoucna 
zajištění co nejširšího spektra údržby a provozu města vlastními silami. Od tohoto kroku nečekáme primárně úsporu
finančních prostředků, ale zejména možnost ovlivňovat zajištění údržby Lokte. Město, které nemá žádné své zaměstnance 
a techniku, se může snadno dostat do situace, kdy nebude moci rychle zareagovat na nenadálé události, ale i zajistit
ty očekávané.

## Rekonstrukce Dvorany
Nejzásadnější investicí, kterou jsme převzali po minulém vedením města, je rekonstrukce objektu tzv. Dvorany, na níž
schválilo minulé zastupitelstvo úvěr sto milionů korun. Nebylo však jasné, jaká bude její budoucí funkce. Proto bylo rozhodnuto o dílčích změnách projektu, který umožní přesun pobočky Základní umělecké školy z objektu ve Sportovní ulici právě do Dvorany. Výhody spatřujeme v každodenním využití objektu, oživení náměstí a vzhledem k blízkosti základní školy, jídelny a knihovny, také v úspoře času pro přesuny dětí a rodičů. Dále se počítá s prostorem pro využití velkého sálu vhodného k pořádání koncertů, plesů či
promítání filmů. Své místo si najde i menší společensko-kulturní sál pro komunitní akce a setkávání lokeťanů. Doufáme 
tedy, že se Dvoranu podaří slavnostně otevřít v roce 2021 a začne zase po dlouhé době sloužit místním občanům.

## Parkování
Jedním z nejpalčivějších problémů našeho, masivním turismem zatíženého, města je parkování, a to jak návštěvníků 
hradu, tak diváků kulturních akcí v amfiteátru. Do příští sezóny by měl být hotový inteligentní informační systém, 
který zjistí, kolik je volných míst na každé z parkovacích ploch a bude směřovat návštěvníky na plochy aktuálně volné. 
Dalším logickým krokem bude zákaz parkování turistů na náměstí, to bude sloužit jen pro parkování rezidentů a krátkodobých
návštěv doktora, úřadu apod. Z historického náměstí by se měl stát kvalitní veřejný prostor, který bude vstřícný jak pro
místní občany, tak pro turisty. Nikdo nerad dýchá zplodiny z projíždějících automobilů při procházkách po historickém městě.

## Otevřenost
Jako součást vedení města, se snažíme uplatňovat Pirátské principy při jeho správě a chodu. Začátky zasedání zastupitelstva, 
která jsou živě vysílána a je možné je shlédnout i zpětně, jsme posunuli z 15:00 na 16:00, aby měli občané větší možnost se
jich osobně zúčastnit. Zřídili jsme osadní výbor zastupitelstva pro okrajové části města Údolí, Nadlesí a Dvory. Ten již 
aktivně funguje a vyjadřuje k tématům dotýkajících se dotčeného území. Spravujeme oficiální facebookový profil města, kde 
jsou občané o všech důležitých záležitostech informováni. S tím souvisí i přípravy nového městského webu, který by měl být
přehlednější a měl by mimo jiné obsahovat všechny městské smlouvy a faktury. Občané se také mohou těšit na rozklikávací
rozpočet, dostanou tedy všechny možnosti k tomu, aby bylo hospodaření města co nejvíce transparentní. Naší snahou je také 
otevřené podnikatelské prostředí. Nechceme, aby byly preferováni jen někteří místní podnikatelé na úkor jiných. To se týká i
práce na transparentním a obhajitelném udělování městských dotací. Pořádáme taktéž pravidelná diskuzní setkání s občany v 
knihovně nad důležitými tématy (rozpočet, Dvorana, parkování a další), kam jsou zváni jak odborníci na daná témata, tak 
všichni zastupitelé.

## Investiční akce
Byla dokončena výstavba sběrného dvora, který již plně pod správou Loketských městských lesů slouží svému účelu. Byla
dokončena rekonstrukce chodníků v ulicích ČSA a Nádražní a opravujeme komunikaci v ulici Na Vyhlídce. Rekonstruováno 
bylo sociální zázemí mateřské školky ve Sportovní ulici a opravena část základní školy na náměstí. Byla zpracována 
studie na řešení kanalizace v ulici Revoluční a v osadě Údolí. Pracuje se také na programu regenerace sídlišť Sportovní 
a Mírová. Obecně klademe důraz na přípravu projektových dokumentací a studií pro jednotlivé záměry, aby v případě dotačních 
příležitostí je mohlo město co nejrychleji využít.
 
Když jsme před téměř dvěma lety zakládali místní sdružení Pirátské strany u nás v Lokti, nedoufali jsme, že bychom 
se mohli dostat až do vedení našeho krásného města a mít tak přímý vliv na jeho chod. O to větší je to závazek a
odpovědnost držet se stále stejných principů.  Samozřejmě není vše ideální, a proto pakliže jste s něčím nespokojeni,
neváhejte se na nás obrátit, abychom i nadále neztratili zpětnou vazbu. A nebojte se hlavně zapojit do místního dění,
protože město tvoříte právě vy! 

