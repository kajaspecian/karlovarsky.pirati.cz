---
date: 2020-10-22
category: blog
layout: post
tags:
    - Karlovarský_kraj
    - krajské_volby_2020
title: Opravník populárních vyjednávacích omylů
author: Piráti Karlovarského kraje
image: posts/opravnik.jpg
---

**Sestavování nové krajské koalice vstoupilo do třetího týdne. Dva nejzápadnější kraje jsou v tuto chvíli poslední, kde není jasno o budoucích regionálních vládách. Pochopitelně, že čím déle vše trvá, tím roste nejen tlak na všechny zúčastněné, ale také různé dezinformace a mýty. Pokusíme se některá z těchto tvrzení vyvrátit v tomto textu.**

 **1. Obcházení vítěze voleb**

    
Nejčastějším argumentem, které ANO používá i mediálně, je postoj, že jako vítěz voleb si vládnout zaslouží, nebo že jim měla být dána možnost se ukázat. Na to se dá pohlížet různými způsoby. Ten první je nezpochybnitelný fakt, že premiérovo hnutí vyhrálo a získalo čtvrtinu hlasů. Tím druhým je ale skutečnost, že premiérovo hnutí nevolilo 75 % těch, kteří přišli k volbám.

Tím se dostáváme k “obcházení“. ANO získalo 13 mandátů ze 45. Chybí jim tedy minimálně 10 mandátů. STAN a Piráti získali celkem 14 mandátů, chybí tedy 9. Je tedy jen na přístupu menších stran a hnutí a schopnostech vyjednavačů těch větších, komu se dá přednost.

Bohužel se v současnosti ukazuje, že premiér Babiš vyměnil lepší preference v krajských volbách za oddálení nepopulárních opatření v rámci pandemie COVID-19. Zisk ve volbách tak bude vládou vykoupen hazardem s lidským zdravím. Nejen kvůli tomu nechtějí další politické subjekty s tímto hnutím spolupracovat.

Když se podíváme na současné krajské koalice, tak skončil vítěz voleb v opozici v celkem pěti krajích z 11 potvrzených sestavených vlád. Vždy se jednalo o hnutí ANO. To je v tuto chvíli v koalicích pouze tří krajů – Ústeckého, Moravskoslezského a Zlínského (kde se strany vymezovali proti hejtmanovi Čunkovi).

 **2. Kontinuita**

    

Dalším oblíbeným argumentem, který z ANO slyšíme je kontinuita. Tedy aby pokračovala současná krajská vláda bez co nejmenších zásahů. Paradoxně obě varianty koaličního půdorysu, ať už s ANO nebo se STANem a Piráty, nabízí mnohem větší provázanost s předchozím vedením, než když nastupovala koalice v roce 2016. Tehdy nezůstal doslova kámen na kameni a jediným politikem s přímou kontinuitou byl Dalibor Blažek (2015-16).

Tehdy se naopak argumentovalo touhou po změně, nyní to samé hnutí vytáhlo kontinuitu. Bohužel se kraj svou dvacetiletou kontinuitou nebyl schopen odrazit z posledního místa všech statistik. Je tedy klíčovou otázkou, zda by volič preferoval kontinuitu, drobnou změnu nebo radikální přestavbu krajské vlády...

**3.  Spěch**
    

*„Koalice měla vzniknout už před týdnem, ujíždí nám vlak, všichni se domluví bez nás, každým oddalováním přicházíme o miliony, nebuďme zase poslední“*. Tato tvrzení slýcháme ze strany hnutí ANO opakovaně. Pravdou je, že dokud nebude ustavující zastupitelstvo, je u moci dosavadní rada kraje. Stručně řečeno – vládnou do té doby, dokud je noví zastupitelé nepřevolí.

Pokud by mělo jít vše po drátkách, konalo by se zastupitelstvo do konce měsíce října. Jenže se objevily dvě žaloby na podání neplatnosti voleb, kterými se musí zabývat soud. To nějaký den bude trvat a tak se nám ustavující zasedání posouvá minimálně na polovinu listopadu. Do té doby rozhodně nikdo nový vládnout nebude!

  

**4.  Vztah kraje a vlády**
    

*„Máme číslo na Prymulu a když nebude odpovídat, tak i na Andreje.“* Při vyjednávání s týmem ANO jsme tuto větu slyšeli několikrát. Skrývá se v ní podtext, že pokud ANO nebude vládnout, tak se na nás centrální vláda vykašle. V tuto chvíli je ANO ve vedení tří krajů, vláda by tak musela začít ignorovat celou republiku, což není možné. Navíc celá řada projektů je vázána i na evropské struktury, případně jejich realizace (například konec těžby uhlí) se připravuje na dlouhá léta dopředu.

Je pravděpodobné, že příští příští rok již nebude ANO2011 vládnout. Spolupráce s tímto hnutím s odkazem na vládu je v této chvíli již neperspektivní. Naopak opoziční strany posilují a trend, který se ukázal v celé zemi je takový, že se všichni snaží vládnout bez ANO2011, pakliže je to možné.

**5.  Partnerství**
    

Partnerství nemůže být dosáhnuto jednou dominující stranou v radě, případně silovým blokem takových stran. Naopak je potřeba dialogu a spolupráce mezi jednotlivými stranami. Poměrné zastoupení v radě a nastavené principy hlasování mohou toto partnerství zajistit. Jsme zvyklí jednat, argumentovat a vysvětlovat a díky tomu hledat společný konsensus a pohled na daná témata. Na takovém principu chceme stavět budoucí krajskou politiku.

Za STAN Petr Kulhánek,  
za Piráty Vojtěch Franta
